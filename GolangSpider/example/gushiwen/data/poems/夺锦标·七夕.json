{"ID":"473fae52a9b4","Title":"夺锦标·七夕","Author":{"ID":0,"CreatedAt":"0001-01-01T00:00:00Z","UpdatedAt":"0001-01-01T00:00:00Z","DeletedAt":null,"Name":"张埜 ","Profile":"","Picture":""},"Dynasty":"元代","Content":"\n凉月横舟，银河浸练，万里秋容如拭。冉冉鸾骖鹤驭，桥倚高寒，鹊飞空碧。问欢情几许？早收拾、新愁重织。恨人间、会少离多，万古千秋今夕。谁念文园病客？夜色沉沉，独抱一天岑寂。忍记穿针亭榭，金鸭香寒，玉徽尘积。凭新凉半枕，又依稀、行云消息。听窗前、泪雨浪浪，梦里檐前犹滴。\n","Translate":"","Like":"","Background":"","Url":"https://so.gushiwen.org/shiwenv_473fae52a9b4.aspx"}